---
date: 2017-03-14 21:42
title: Angular - podstawowe informacje
layout: post
description: Podstawowe informacje o bibliotece Angular zebrane na podstawie notatek ze szkolenia.
tags: mksiazek dsp2017-mateusz javascript angular angularjs
category: dsp2017-mateusz
author: mksiazek
comments: true
---

Od jakiegoś czasu pracuję w projekcie gdzie w warstwie front-endowej wykorzystywany jest AngularJS w wersji 1.5. Nową wersją
biblioteki (2.x) za bardzo się nie interesowałem. Bardzo długo była w wersjach pre-releasowych i dynamicznie się zmieniała.
Po wydaniu oficjalnej wersji też jakoś od razu się nie rzuciłem aby ją sprawdzić. Przecież to javascript... Tutaj
codziennie wychodzi jakiś [nowy framework](https://dayssincelastjavascriptframework.com/) ;-)

Ostatnio jednak miałem okazję uczestniczyć w dobrze przeprowadzonym szkoleniu z Angulara wersji >= 2. Podczas szkolenia
zrobiłem sporą ilość notatek, które chciałbym jakoś "oszlifować" i podzielić się nimi na blogu.

## Nazewnictwo i wersjonowanie
Jak to bywa w świecie programowania, nazewnictwo to ważna kwestia, dlatego też o tym na samym początku. Szkolenie w którym
uczestniczyłem, wcale nie było z Angulara w wersji 2, lecz z wersji 4. Tak... Ostatnio modne stało sie to przeskakiwanie
numerka wersji (np. PHP). Szczerze mówiąc nawet nie wiedziałem, że tak szybko zdecydowano się na podbicie wersji i na
samym początku trochę się zdziwiłem. Jednak wszystkie wątpliwości szybko zostały rozwiane.

Angular 2 od Angulara 1 różni się tym, że to tak na prawdę zupełnie inny framework ;-) Niezbędne jest jakieś rozróżnienie
obu tych wersji, ale twórcy chcieli odejść od silnego przywiązania do numerków. Zastosowano więc taki manewr, że biblioteka
od wersji 2.x nazywać się będzie po prostu *Angular*, a starsze wersje (1.x) to *AngularJS*.

Dodatkowo wprowadzono zasadę, że co pół roku powinna pojawić się nowa główna wersja (Marzec/Wrzesień). Aktualnie mamy
marzec więc oczekiwana jest wersja 4, następnie 5, 6 itd.

## TypeScript
Sporo o nim słyszałem, ale w praktyce to moje pierwsze zderzenie z tym językiem. Cały Angular napisany został w
TypeScript i zaleca się jego używania także podczas tworzenia aplikacji, a zyskamy dzięki temu sporo korzyści.
   
Dla mnie to bardzo dobra opcja i cieszę się, że javascript też może wyglądać jak normalny język programowania.

## Angular CLI & automatyzacja
Nowa wersja Angulara wprowadza coś co już jest znane z innych języków i frameworków - interfejs wiersza poleceń,
(ja chociażby kojarzę coś podobnego z Ruby on Rails). Przy pomocy komend w konsoli można przyspieszyć budowę aplikacji
* `ng new [name]` - można utworzyć nową aplikację,
* `ng generate [component] [name]` - zamiast `component` można użyć dowolny element jak dyrektywa, interfejs itp.,
* `ng serve` - uruchamia aplikację domyślnie na porcie *4200*

Większość podstawowych ustawień dostępnych jest w pliku *.angular-cli.json* w głównym katalogu projektu, który stanowi
konfigurację dla *webpacka*. Można dorzucić dodatkowe zależności *.js (np. *bootstrap*), ustawić rozszerzenie dla styli
(*css*, *less*, *scss*), wybrać narzędzia do testów i parę innych ciekawych opcji.

I teraz najlepsze... Podczas developmentun wszystko dzieje się samo w ekspresowym tempie. Wszystko, to znaczy, że
kompilowanie plików, konkratenacje, minifikacje, a nawet *watcher* przeładowujący stronę po wykryciu zmian w kodzie - po
prostu działa. Nie trzeba ustawiać i konfigurować takich narzędzi jak *grunt* czy *gulp*. Odpalamy `ng serve` i można
skupić się na programowaniu, a webpack wszystko za nas ogarnie.

## Komponenty
Komponent to podstawowy element aplikacji opartej na Angularze, jest to specjalny typ dyrektywy, który zawsze musi
zawierać jakiś template. Założono, że aplikacje powinny składać się z drzewa komponentów. Wszystkie komponenty muszą
znajdować się wewnątrz jednego głównego, który pełni rolę modułu. 
 
Komponenty powinny zawierać wszystkie pliki, które go dotyczą (taką strukturę generuje tworzenie elementów za pomocą
komendy `ng generate ...`, której warto używać szczególnie na początku przygody z Angularem aby szybciej poznać zalecaną
strukturę aplikacji). Tak więc podstawowo po utworzeniu przykładowego komponentu o nazwie `example`, zawiera on pliki:
* `example.component.html`,
* `example.component.ts`,
* `example.component.scss`,
* `example.component.spec.ts`.

Osobiście nie do końca podoba mi się takie wymieszanie plików (.css razem z .ts), ale być może to kwestia przyzwyczajnia.

## Po stronie HTMLa
Nie zrezygnowano z wstrzykiwania elementów Angulara lub dyrektyw w pliki html, jednak na pierwszy rzut oka trochę wygląda
to na mocno zagmatwane... Dla niektórych elementów używamy gwiazdek, dla innych zwykłych nawiasów, a jeszcze dla innych
kwadratowych. Hmm?
* Przekazywanie własności do elementu z komponentu odbywa się przy pomocy kwadratowego nawiasu
~~~ html
<img [src]="MyImgSrc">
~~~ 
* Przekazywanie wartości z elementu do komponentu (np. event binding) za pomoca okrągłych nawiasów
~~~ html
<button (click)="onSave()">Save</button>
~~~
* Dla dyrektyw strukturalnych używana jest gwiazdka, która nazwana jest ładnie
[lukrem składniowym](https://angular.io/docs/ts/latest/guide/structural-directives.html#!#asterisk), np:

~~~ html
<div *ngIf="hero" >{{hero.name}}</div>
~~~

Nie zmieniło się wykorzystanie filtrów, chociaż teraz nazwyne są jako *pipelines*.

## Rxjs
Ostatnią bardzo istotną kwestią, która pojawi się w każdej aplikacji opartej o Angular to wykorzystanie biblioteki
[RxJS](https://github.com/Reactive-Extensions/RxJS) i jeśli ktoś jej nie zna to prędzej czy później będzie potrzebne
zgłębienie wiedzy na ten temat, zrezygnowano z promisów na rzecz programowania reaktywnego.

Przydatne linki:
* [RxMarbles](http://rxmarbles.com/)
* [Darmowy kurs](https://courses.ultimateangular.com/p/hello-rxjs)

# Podsumowanie
Nowy Angular to potężne narzędzie do budowania aplikacji w warstwie front-endowej. Osobiście dostrzegam niewielkie
podobieństwa do jego pierwszej wersji, jednak trzeba zauważyć, że jest to mimo wszystko zupełnie inna biblioteka.
Mam nadzieję, że świat javascriptowy w końcu trochę się zatrzyma i nie będzie tak dynamicznie zrywać kompatybilności
wstecznej jak ma to miejsce teraz. Trochę to wygląda
[Hype Driven Development](https://blog.daftcode.pl/hype-driven-development-3469fc2e9b22#.en2k12epn) ;-)

Wdrożenie dużej aplikacji opartej o tak spore narzędzie wiąże się ze sporym nakładem czasu na naukę wielu nowych rzeczy,
nie tylko związanych z samymi dobrymi praktykami panującymi w Angulrze, ale również z wykorzystywanymi tutaj dodatkowymi
elementami takimi jak wspomniane *TypeScript* czy *RxJS*. Czas to pieniądze, a firmy nie lubią inwestować w niestabilne
rozwiązania.

Nie wydaje mi się, że wieszczony przez fanatyków biblioteki React.js koniec Angulara jest bliski, ponieważ obecnie
wydaje się to bardzo dojrzałe narzędzie, które po prostu jest dobrze zrobione. Jeśli tylko autorzy będą starali się
rozszerzać i poprawiać obecne funkcjonalności, a nie wymyślać po raz kolejny całkowicie nowego frameworka to myślę, że
Angular odniesie spory sukces.
